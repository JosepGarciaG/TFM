# TFM Ciència de Dades
Associacions entre xarxes gèniques i malalties del cervell

Des de la seqüenciació del genoma humà s’han realitzat importants descobriments pel que fa a l’origen de malalties amb base genètica. GWAS (Genome-Wide association study) per exemple, ha identificat nombroses variacions genètiques per a diferents trets observables, tot i que el seu recorregut s’ha mostrat limitat quan les causes d’aquestes malalties tenen base poligènica i en cap cas ens informa de les relacions causals i els mecanismes biològics que hi ha al darrere.
La transcriptòmica pretén omplir aquest buit afegint informació sobre com s’expressen els gens i quines xarxes formen per regular el comportament molecular de les cèl·lules en els teixits. Identificar aquestes xarxes en presència de malalties del cervell és l’objectiu principal d’aquell treball. La metodologia ha fet ús de dos repositoris de dades, GWAS i GTEx, i un programari, SPrediXcan.
De la trentena de patologies cerebrals analitzades, han mostrat resultats significatius les següents: la malaltia d’Alzheimer, l’anorèxia nerviosa, la depressió major, l’esclerosi múltiple, l’esquizofrènia, l’insomni, la neurosi, el trastorn per dèficit d'atenció amb hiperactivitat (ADHD) i el trastorn bipolar. La mida i grau de connectivitat de les xarxes obtingudes són diversos i es faciliten diferents eines de visualització per presentar els resultats. 

